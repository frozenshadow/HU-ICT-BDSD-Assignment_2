# Sources
#
# https://www.nrc.nl/nieuws/2021/05/15/online-reageren-op-nrc-moet-kunnen-maar-hoe-blijft-het-binnen-de-perken-a4043630
# https://www.ovpro.nl/innovatie-2/2021/05/12/ns-wil-reisinformatie-verbeteren-met-vernieuwd-it-systeem/
# https://www.nu.nl/coronavirus/6133487/meer-dan-60000-mensen-lopen-bij-fysio-wegens-langdurige-coronaklachten.html
# https://www.rtvutrecht.nl/nieuws/2182525/reconstructie-van-arrestatie-michael-p-in-zaak-anne-faber.html
# https://www.rtlnieuws.nl/columns/column/5231135/formatie-traag-langzaam-verlamming-mariette-hamer
# https://www.nrc.nl/nieuws/2021/05/14/ook-mijn-familie-uit-jaffa-werd-verdreven-in-mei-1948-a4043595
# https://www.dbnl.org/tekst/held004deze01_01/held004deze01_01_1472.php

Online reageren op NRC moet kunnen, maar hoe blijft het binnen de perken?
En daar was de reactie waarvan je wist dat die zou komen. „Bent u wellicht van Joodse afkomst?” vroeg een lezer vriendelijk. Dan zou hij nog wel begrip hebben voor mijn „overgevoeligheid” voor het woord collaboratie. Hoewel ik zelfs dan beter „twee keer” had kunnen slikken, want dat woord heeft lang niet voor iedereen een connotatie met bezetting en vervolging.
Ik zou zeggen: dat is dan taalverarming. Maar goed.
Wat had ik misdaan?
Dit keer: het modereren van reacties onder mijn rubriek iets te serieus ter hand genomen.
Onder mijn artikelen op nrc.nl kunnen abonnees standaard commentaar en vragen plaatsen. Dat is nuttig, maar de valkuilen zijn bekend voor iedereen die wel eens online zijn tent opslaat: eindeloze terzijdes, onderonsjes tussen vaste reageerders, en hier en daar een explosieve burenruzie. Reageren kan alleen als abonnee en onder naam, en moet voldoen aan de etiquette-regels.
Onder mijn rubriek over het Haagse ‘notulengate’ vlamde een stekelig debat op, waarin de premier en zijn ministers het moesten ontgelden. Logisch, niet alleen in Kamerleden en journalisten, ook in heel veel lezers is een Omtzigt opgestaan die briest, aanklaagt en beschuldigt.
Prima, mits binnen de regels (onder meer: niet schelden, dreigen of beledigen). Een harde les uit het verleden, toen tal van media stopten met online reacties, door de eindeloze hatelijkheden onder met name opiniestukken van vrouwen en mensen met, laten we zeggen, een iets minder Europese achternaam.
Nu mag je van NRC-abonnees meer beschaving verwachten. Maar toen een lezer de ministers „collaborateurs” noemde, trok ik toch maar aan de noodrem. Verwijzingen naar de oorlog dienen achterwege te blijven, stipuleerde ik streng, anders wordt uw reactie verwijderd. Een waarschuwing dus, nog geen ingreep.
Onmiddellijk werd de Bastille bestormd. Censuur! En daar gingen we, op een enkele reis off topic. Inclusief de lezer die belangstellend informeerde naar mijn stamboom. Een ander bracht het foute oorlogsverleden van de oude NRC in herinnering om te verklaren waarom de ombudsman zich zo opwond. En was hier van „van hogerhand” ingegrepen?
Het liep zo hoog op dat sommige goedwillende online kampeerders hun tent dreigden op te breken en smeekten om strengere moderatie. Een van hen raadde me aan het zonnetje op te zoeken („Het is weekend, man!”).
Ja, ombudsman, eigen schuld.
Het voorval was een goede herinnering aan de entropie die altijd op de loer ligt bij zulke discussies. Maar het laat ook nog eens zien hoe wisselvallig NRC de laatste jaren is omgegaan met online reageren. In een grijs internet-verleden stond dat open voor iedereen met een krakend modem. Voorspelbaar resultaat: oeverloze debatten en ad hominem tirades (hoewel, meestal ad feminam). Daarna werd het voor iedereen afgesloten. Jaren later weer gedeeltelijk heropend, maar alleen voor abonnees en onder naam – en dat was een hele verbetering.
Maar stabiel was het nog niet. Discussies werden geregeld gedomineerd door een kleine groep veelschrijvers. Voor pre-modereren van alle reacties was onvoldoende mankracht; het gebeurde wel bij opinies en columns over ‘gevoelige’ onderwerpen – soms al een halve dagtaak.
Begin dit jaar volgde een nieuw experiment: reageren werd wederom stopgezet, behalve bij een select ‘gesprek van de dag’ en onder enkele rubrieken. Bedoeling: de bijdragen meer focus geven én de redactie ontlasten. Gevolg: betere discussies, maar ook woede onder vaste meepraters.
Inmiddels is ook dat korte experiment voorbij en is onder de meeste opiniestukken reageren weer mogelijk. Cruciaal verschil: modereren gebeurt nu na plaatsing en niet meer vooraf. Standaard worden alleen reacties die zijn ‘gerapporteerd’ als ongepast nog beoordeeld door de redactie, los van ad hoc moderatie.
Die aanpak is begrijpelijk, maar kan de temperatuur onbedoeld opdrijven; nooit leuk om je geplaatste reactie weer te zien verdwijnen. Het kan ook leiden tot verwarring. De verwijzing naar het oorlogsverleden van de oude NRC bleek plotseling verwijderd – zij het niet door mij. Een abonnee had de reactie gerapporteerd als ongepast, de dienstdoende bureauredacteur had ingegrepen.
Overigens, vroeg een abonnee met een goed gevoel voor dubbele petten, waarom modereert de ombudsman reacties onder zijn rubriek eigenlijk zelf?
Dat is een goede vraag, met een prozaïsch antwoord. Zelf modereren is een manier om contact te hebben met lezers, maar was ook de enige optie om de reactie-mogelijkheid onder de rubriek open te houden, toen NRC die in februari bijna overal afsloot. Ideaal is het niet, maar dat u het weet: ook de redactie kijkt dus in tweede instantie nog mee, en terecht.
Momenteel beraadt NRC zich opnieuw op deze vorm van interactie met lezers en dat is hard nodig. Nu modereren pas achteraf gebeurt, vliegen discussies onder sommige opinies al snel uit de bocht - dat trekt een wissel op redelijke reageerders en op auteurs.
Voltijds vooraf modereren - of dat uitbesteden zoals sommige grote media doen – zou een oplossing zijn, maar is nu geen haalbare kaart. Bovendien, online contact zou idealiter meer moeten opleveren dan elkaar de maat nemen, bijvoorbeeld grotere betrokkenheid bij NRC-journalistiek.
Het blijft kortom zoeken.
Reageren onder artikelen hoort erbij, maar binnen de regels – en als die niet te handhaven zijn, dan in een andere opzet. Lezers willen daar best aan meewerken, denk ik – om dat andere woord nu maar even niet te gebruiken.

NS gaat reisinformatie verbeteren met vernieuwd IT-systeem
Spoorvervoerder NS gaat het IT-systeem voor reisinformatie volledig vernieuwen om deze gegevens nauwkeuriger, actueler en consistenter te maken. Ook de techniek van de automatische stationsomroep wordt vervangen, waardoor straks automatisch in meerdere talen communicatie over elke verstoring mogelijk is. De technische aanpassingen hebben gevolgen voor circa 62 banen.
Het IT-systeem InfoPlus – dat de reisinformatie op de stations voor alle vervoerders in Nederland verzorgt – is twintig jaar oud en verhuist van ProRail naar NS. “Vanwege de verhuizing hebben we besloten om het systeem te vernieuwen en te verbeteren. Eind van dit jaar zijn naar verwachting de meeste verbeteringen doorgevoerd”, aldus Tim van Leeuwen, hoofd Reisbegeleiding bij NS. De lay-out van de reisinformatieborden blijft voor de herkenbaarheid hetzelfde.
Niet meer handmatig
Het streven van NS is om ervoor te zorgen dat bij elke onverwachte situatie de juiste informatie op de perronborden staat. Dat is nu niet altijd het geval, omdat wijzigingen handmatig worden doorgevoerd. Dat gaat door bijvoorbeeld drukte weleens mis. Daardoor kan het gebeuren dat een trein met eindbestemming Maastricht langs het perron staat, terwijl op het perronbord nog de vertraagde trein naar Nijmegen staat aangegeven. Straks kan het reisinformatiesysteem deze wijzigingen automatisch doorvoeren.
Een andere aanpassing die reizigers meer duidelijkheid en zekerheid moet bieden, richt zich op informatie tijdens een storm- of sneeuwdag. Nu is voornamelijk te zien welke treinen niet rijden. Het verbeterde systeem toont later dit jaar vooral wat rijdt. Van Leeuwen: “Als reiziger wil je natuurlijk op de eerste plaats weten welke trein je wel kan nemen.”
Alternatief reisadvies
Met het nieuwe systeem kan ook proactief reisinformatie worden gegeven bij uitval van een trein. In de nieuwe situatie komt het systeem direct met een alternatief advies. Dat is dan automatisch te horen via de omroep en te zien op de perronborden. De aanpassingen zorgen ook voor preciezere informatie. Het huidige systeem toont bijvoorbeeld alleen grotere stations op de borden in de stationshal. Straks zijn hierop ook de kleinere stations zoals Soest-Zuid te zien.
Een ander voorbeeld dat NS noemt, is een trein die binnenkomt op het station maar defect is en dus niet verder kan rijden. Nu geeft het systeem dan de eerstvolgende trein weer op de perronborden, terwijl de defecte trein nog langs het perron staat. De verwachting is dat het nieuwe systeem eind 2021 gelijk ‘niet instappen’ kan tonen op de perronborden, net als op de buitenkant van en schermen in de trein.
Gevolgen voor 62 banen
Door de technische ontwikkelingen zijn er minder handmatige processen nodig bij NS. Dit heeft gevolgen voor 62 arbeidsplaatsen bij de afdeling Reisinformatie. Van Leeuwen: “Dit heeft flinke impact op de betrokken collega’s. We doorlopen dit proces zorgvuldig en zijn met deze collega’s in gesprek. We willen hen helpen met ander werk vinden binnen NS.”
In de nieuwe cao van de vervoerder die eerder dit jaar is afgesloten, is onder meer een werkgelegenheidsgarantie tot 2025 opgenomen. NS heeft de plannen voorgelegd aan de ondernemingsraad en alle adviezen overgenomen. Dat betekent dat de plannen nu stapsgewijs kunnen worden uitgevoerd.

Meer dan 60.000 mensen lopen bij fysio wegens langdurige coronaklachten
Het aantal Nederlanders dat fysiotherapie nodig heeft voor de behandeling van langdurige coronaklachten is sinds de jaarwisseling ruim verdubbeld tot minimaal 60.000. Dat bevestigt een woordvoerder van beroepsvereniging Koninklijk Nederlands Genootschap voor Fysiotherapie (KNGF) zaterdag na berichtgeving van het AD.
Tussen de 60.000 en 75.000 mensen lopen bij de fysio, blijkt uit een berekening op basis van gegevens uit de Landelijke Database Fysiotherapie. Daarin houdt een deel van de Nederlandse fysiotherapeuten bij welke behandelingen ze uitvoeren.
Eind vorig jaar kregen naar schatting 28.000 ex-coronapatiënten hulp van een fysiotherapeut. Nu zijn dat er naar schatting dus meer dan twee keer zo veel.
"Wij zijn beduusd van deze cijfers", zegt KNGF-voorzitter Guido van Woerkom tegen het AD. "Het is duidelijk dat de zorg voor COVID-19-patiënten zich nu verplaatst naar de eerste lijn, en naar de fysiotherapie in het bijzonder."
Tachtig dagen behandelen
De behandelduur is gemiddeld tachtig dagen. De klachten lopen uiteen van ademhalingsproblemen, oververmoeidheid en verlies van spiermassa tot psychische problemen, of een combinatie daarvan. De meeste mensen, zo'n 80 procent, hebben de coronabesmetting thuis doorgemaakt.
De behandelingen voor ex-coronapatiënten worden betaald uit een tijdelijke herstelzorgregeling die afgelopen juli is begonnen en maximaal twee behandelperiodes van zes maanden kent. Van Woerkom dringt erop aan dat deze regeling wordt voortgezet.
"Deze cijfers tonen immers aan dat er voorlopig nog heel veel fysiotherapie nodig is om deze patiënten te begeleiden en van hun klachten af te helpen. Een regeling die al over drie maanden zou aflopen, zou enorm veel patiënten in de kou laten staan", zo waarschuwt de KNGF-voorzitter.

Reconstructie van arrestatie Michael P. in zaak Anne Faber
DEN DOLDER/UTRECHT - In de zaak rond de dood van Anne Faber heeft de politie deze week een twee dagen durende reconstructie gehouden van de arrestatie van de dader, Michael P. De rechtbank Midden-Nederland heeft dit bevestigd na berichtgeving van RTL Nieuws.
P. liep tijdens zijn arrestatie een gebroken schouder op. Hij vindt dat hij te hard is aangepakt en heeft een zogeheten artikel 12-procedure aangespannen om vervolging af te dwingen van vijf leden van het arrestatieteam.
Anne Faber verdween in september 2017 tijdens een fietstocht in Utrecht. De verdwijning leidde tot een grootscheepse zoektocht. Nadat haar jas was gevonden, ontdekten specialisten daar een DNA-spoor op. Daarmee kwam de veroordeelde zedendelinquent P. als verdachte in beeld.
Hij zat op dat moment in een kliniek in Den Dolder het laatste deel van een straf uit, die hem was opgelegd voor een dubbele verkrachting van twee minderjarige meisjes in 2010.
Michael P. werd uiteindelijk aangehouden. Hij werd vorig jaar veroordeeld tot 28 jaar cel en tbs met dwangverpleging. Die straf werd later door de Hoge Raad verlaagd met vier maanden, omdat er fouten waren gemaakt tijdens zijn aanhouding. P. was tijdens zijn hardhandige aanhouding ook bedreigd met de inzet van een politiehond en was niet op zijn zwijgrecht gewezen.
Volgens een woordvoerder van de rechtbank Midden-Nederland was de reconstructie van de arrestatie van P. achter gesloten deuren. Hij wil daarom niks zeggen over de plek waar de reconstructie gehouden is en of P. erbij aanwezig was.
Zijn advocaat Niels Dorrestein zegt tegen RTL Nieuws dat P. erbij was. "Mijn cliënt heeft nu in de praktijk laten zien wat er volgens hem is gebeurd. Wat hem betreft wordt met deze reconstructie duidelijk wie verantwoordelijk is voor zijn gebroken schouder."

Gaan we nu eindelijk een keer formeren?
Politici roepen om het hardst dat tempo moet worden gemaakt met de formatie, maar ze doen er zelf helemaal niets aan. De vorige informateur, Tjeenk Willink, leverde op 30 april zijn eindverslag in met daarin suggesties voor het vervolg. Dan verwacht je een debat daarover in de eerste week van mei. Maar nee, de Tweede Kamer was met reces en zag geen noodzaak de meivakantie hiervoor te onderbreken. Het had tussen alle herdenkingen door prima op 6 mei gekund. Nu werd het zes dagen later. Wéér een week verspild.
Wat met de mond beleden wordt, is niet altijd de werkelijke inzet. De VVD lijkt geen haast te hebben nu de kritiek op haar voorman langzaam maar zeker aan het verstommen is, D66 heeft tijd nodig om terug te keren op het oorspronkelijke pad nadat het oordeel 'hier scheiden onze wegen' iets te voorbarig was uitgesproken en het CDA dubt nog steeds over meedoen of niet. Het schijnt dat wordt gewacht op Pieter Omtzigt, het orakel uit Twente, waarbij vergeten wordt dat de Enschedeër niet meer is dan één van de vijftien Kamerleden die het ooit zo machtige CDA nog overheeft. Hoekstra is de baas, niet Omtzigt. Als ze dat gewild hadden, zou hij zijn aangewezen als lijsttrekker.
Maar haast is geboden. Al was het maar om te voorkomen dat informateur Mariëtte Hamer niet met 17, niet met 18, maar straks misschien wel met 20 fractievoorzitters moet spreken. Afscheidingen in de Kamer gaan sneller dan het aanstellen van een nieuwe informateur.
In de twee maanden na de verkiezingen is op het gebied van formeren feitelijk niets gebeurd: er was alleen geruzie over en met personen, en wantrouwen jegens elkaar. Er werd door bijna iedereen ingebeukt op VVD-leider Mark Rutte, maar die liet zich met twee miljoen roodgekleurde vakjes voor zijn naam niet wegsturen. Sigrid Kaag deed alsof D66 kon formeren zonder de VVD, wat niet waar bleek, en Wopke Hoekstra zat en zit na te denken hoe het verder moet met het CDA zonder daadwerkelijk een stap voorwaarts te zetten. Totale verlamming van de formatie. Er is nog geen moment geweest dat partijen met elkaar om de tafel zijn gaan zitten om te kijken wie met wie zou kunnen gaan regeren.
Nou wordt soms wat lacherig gedaan over de traagheid van de formatie. Het zou niet uitmaken. Het kabinet is demissionair, maar niet als het gaat om de coronacrisis. Dus wat belangrijk is, wordt gewoon gedaan. Maar misschien zijn we wel he-le-maal klaar met dit kabinet, dat in januari al is afgetreden, en dus op de dag af vier maanden lang geen mandaat heeft om dit land te besturen. We smachten naar een nieuwe club, zelfs als het dezelfde partijen zouden zijn. Maar wel met een nieuw regeerakkoord, met tot op het bot gemotiveerde bewindslieden, met nieuwe plannen waarmee enthousiast aan de slag wordt gegaan.
Want het is niet waar dat alles gewoon maar doorgaat ten tijde van een demissionair kabinet. De boel ligt stil, er wordt alleen maar op de winkel gepast. De Kamer staat geen nieuw beleid toe zolang er geen kabinet is. Dus gebeurt er niets met de stikstofcrisis, niets met de woningbouw, niets met het onderwijs, niets met de zorg. Er worden misschien wel plannen gesmeed, op partijniveau, maar niet besproken zolang er geen onderhandelingen zijn gestart.
Mariëtte Hamer ziet de urgentie en wil als eerste werken aan een herstelplan voor na de crisis. Daar gaat ze vanaf volgende week over praten, individueel met achttien fractievoorzitters, maar ook met mensen uit het veld. Dat is haar wel toevertrouwd. Als Kamerlid voor de PvdA deed ze haar werk consciëntieus, maar ze was geen type dat de schijnwerpers zocht, ook niet toen ze even fractievoorzitter was. Als voorzitter van de Sociaal-Economische Raad heeft ze zich ontplooid als een rasonderhandelaar en is ze als geen ander in staat partijen aan te moedigen om tegenstellingen op te lossen.
Hulp van een relatieve buitenstaander als Hamer is onontbeerlijk als partijen zo zijn gepolitiseerd dat elk idee, elk voorstel van een ander wordt weggehoond. Rutte ervoer dat deze week, toen hij zijn 'radicale' ideeën kenbaar maakte. Andere partijen hadden er geen goed woord voor over. Rutte had veel te hoge verwachtingen gewekt. VVD'ers zijn niet radicaal – die eigenschap moet je zoeken bij partijen op de flanken.
Hamer zal het wel rechtbreien.

Ook mijn familie uit Jaffa werd verdreven, in mei 1948
Mijn nicht Hanan (42) laat me vanaf haar balkon in Ramallah telefonisch meeluisteren naar het lawaai buiten. Er klinkt geschreeuw en in de verte geknal. „Iedere dag wordt de situatie erger’’. Ze zucht heel diep. Ver weg, in mijn woonplaats Rio de Janeiro, maak ik me grote zorgen en bel en app ik met familieleden.
„Weet je nog dat we in de Heilige Grafkerk waren tijdens je reis?”, vraagt nicht Luna (47) uit Jeruzalem als ze me via Facetime bijpraat. Laatst tijdens het Grieks-Orthodoxe paasfeest, zo vertelt ze, werd ze samen met andere Palestijnse christenen hardhandig door Israëlische militairen van de heilige plek, waar het graf van Jezus zou zijn, verdreven. „Ze hadden blokkades opgezet om de toegang te verhinderen en we werden fysiek aangevallen.” Ze stuurt filmpjes en foto’s per Whatsapp. „Het loopt nu overal uit de hand met zoveel aanvallen, lynchpartijen en doden. We proberen ons veilig te houden.” Op de achtergrond in haar kamer herken ik de miniatuur van het beroemde Christusbeeld dat ik vanuit Rio voor haar heb meegenomen.
Een completer mens
Een dna-test gaf de definitieve zekerheid over mijn biologische vader: met de komst van Samir El Hreish en een hele Palestijnse familie in mijn leven, werd mijn familiesamenstelling ingewikkelder. Maar ik voelde me ook een completer mens en dat zou ik tijdens onze reis in de zomer van 2019 nog sterker ervaren.
„Als ik deze route neem, ontwijk ik de checkpoints’’ zegt Luna, en ze bestuurt behendig het grijze passagiersbusje. We zijn na een lange vliegreis aangekomen op de luchthaven van Tel Aviv en ze is de enige van de familie die ons daar kan ophalen omdat de rest op de bezette Westelijke Jordaanoever woont en niet naar Israël mag. Tenzij ze een speciale reisvergunning hebben. Luna is getrouwd met een Palestijnse ondernemer, ze woont in Jeruzalem en heeft een zogeheten ‘Jeruzalem ID’: een speciale verblijfsvergunning waardoor ze door heel Israël en de Westbank kan reizen. In het dagelijks leven betekent het dat ze de meeste bewegingsvrijheid heeft van alle familieleden.
We zitten in het busje met mijn biologische vader Samir (73) die al meer dan vijftig jaar in Nederland woont, en zijn vrouw Suzanne (70) die de Arabische taal heeft leren spreken en lezen. Ook mijn twee kinderen en Luna’s zoon Simon, die studeert aan de Hebrew University in Jeruzalem, zijn erbij. „Zie je het verschil?”, vraagt Samir ons. „Verderop was de weg nog glad met goede straatlampen, nu gaan we het bezette gebied in en hier wordt het wegdek slechter, vol scheuren en gaten. Straatverlichting is hier nauwelijks.”
Als we een half uur later het bloedhete Ramallah binnenrijden, een moderne stad met zandgele gebouwen en een Arabische sfeer, worden we warm onthaald door ammo (oom) Peter, de oudste broer van Samir. De glazen met arak (anijsdrank) worden gevuld en we eten kidreh, een heerlijk feestmaal van rijst met kikkererwten, lamsvlees, salade en yoghurtsaus. Ik voel me welkom en thuis.
Bruisende stad
„Toen ik klein was, bracht mijn moeder ons hier naar toe en dan wees ze naar de lichtjes’’, zegt Samir als we op een avond onder een heldere sterrenhemel staan aan de rand van Ramallah. Hij tuurt zwijgend de verte in. „Daar ligt Jaffa. ‘Daar komen we vandaan, en ooit gaan we weer terug’, zei ze dan.” Jaffa is nu een klein havenstadje bij het hippe Tel Aviv. Maar toen Samir er in 1946 werd geboren, was Jaffa een belangrijke handelsstad in het historische Palestina. Een bruisende en culturele stad aan de Middellandse Zee waar alle grote kranten uit die tijd waren gevestigd. Hier woonde van generatie op generatie de juweliersfamilie El Hreish, uit een oud christelijk geslacht. „We waren een vooraanstaande familie in Jaffa, met een eigen wijk die onze naam droeg: ‘Saknet El Hreish’, buurtschap El Hreish’’, vertelt Samir. Op de computer laat hij een oude, gedigitaliseerde stadskaart zien waar de wijk op staat, van voor 1948. Grenzend aan Saknet El Hreish lag de Armeense begraafplaats.
Een schilderij in het souterrain van het Dar Zahran museum in Ramallah raakt me. Het toont de gebeurtenissen van 15 mei, 1948, wanneer ten tijde van stichting van de staat Israël de Arabisch-Israëlische oorlog tot een climax komt. De stad Jaffa wordt als laatste ingenomen door zionistische milities. „Zo zal het ongeveer geweest zijn’’, zegt Samir. Samen met Suzanne tuurt hij naar de hulpeloze mensen op het kunstwerk die door de golven de Middellandse Zee in rennen.
De Palestijnen noemen het de Nakba, de ramp of catastrofe. Ieder jaar herdenken ze op 15 mei de verwoesting van meer dan vijfhonderd Palestijnse dorpen, naar schatting 14.000 doden en de verdrijving van zo’n 750.000 oorspronkelijke inwoners van Palestina. Samir en zijn familie werden ook verjaagd uit Jaffa. Als eerste vluchtte zijn vader met drie kleine kinderen – Samir was 2 jaar oud. Uiteindelijk zal uit Jaffa meer dan 90 procent van de ruim honderdduizend niet-Joodse inwoners wegvluchten.
Familiehuis
We hebben het plan opgevat met de hele familie naar Jaffa te gaan, op zoek naar het vroegere familiehuis. „Het was een huis aan zee, zei mijn moeder altijd”, vertelt Samir. Een soort mini-reünie moet het worden, op de geboortegrond van de Hreish-familie. Mijn nicht Hanan en haar dochter Suad (16) dienen bij de Israëlische autoriteiten een visumverzoek in. „Een religieuze feestdag als reden opgeven kan helpen bij het verkrijgen van toestemming, en binnenkort is het Maria Hemelvaart”, zegt Hanan, terwijl ze haar aanvraag invult. Als ze de Westelijke Jordaanoever verlaat, zal ze niet alleen een visum nodig hebben, maar moet ze ook langs de checkpoints, waar vernederingen op de loer liggen. Eens kreeg Hanan bij zo’n controlepost de opdracht zich uit te kleden, vertelt ze, voor het oog van Israëlische militairen. En ammo Peter moest een keer urenlang zonder water in de bloedhete zon in de rij staan. Toen hij dreigde flauw te vallen, lachten Israëlische soldaten hem uit.
Onze checkpoint-ervaring krijgen mijn dochter en ik als we op een dag met de bus naar Jeruzalem gaan. Voor checkpoint Qalandia stappen twee zwaar bewapende Israëlische militairen de bus in. Eén van hen, een jonge blonde vrouwelijke militair, bestudeert de papieren van een oudere Palestijnse vrouw. Die zijn blijkbaar niet in orde. De vrouwelijke militair pakt de vrouw stevig bij de arm en sommeert haar de bus uit te gaan. Als dezelfde vrouwelijke militair even later bij ons komt en onze Nederlandse paspoorten bestudeerd, verschijnt er een glimlach. „En van welke plaats in Nederland komen jullie?” vraagt ze in Nederlands met een licht Haags accent. Verbijsterd kijken mijn dochter en ik elkaar aan.
Met de airco op de hoogste stand rijden we op het heetst van de dag naar Jaffa. Hanan heeft op de valreep een visum gekregen om mee te gaan, maar het visum voor haar dochter Suad, dat ze gelijktijdig had aangevraagd, is afgewezen. „Ze letten op leeftijd, jongeren krijgen minder makkelijk een visum”, zegt mijn nicht. Israël schat de kans hoger in dat jongeren een aanslag plegen. Mijn kinderen zijn teleurgesteld en begrijpen het niet. „Ons nichtje heeft toch niets misdaan?”, vraagt mijn zoon.
Jaffa heeft nog een prachtig historisch stadsdeel aan de haven. We bezoeken de honderd jaar oude El-Kamal-drogisterij van Yousef Geday (38), die de inrichting precies zo heeft gelaten als in de tijd van zijn voorouders. Yousef kent de geschiedenis van de vroegere Palestijnse families uit Jaffa van voor ’48, ook van de familie Hreish. Hij kan zelfs aan onze stamboom komen, die teruggaat tot de zeventiende eeuw.
Op het punt te bevallen
De zon gaat bijna onder als we de wijk Al-Ajami in wandelen, een gemengde buurt tegenwoordig, Arabisch en Joods. Hier zou het ouderlijk huis moeten staan. De deal was, zo vertelt Samir terwijl hij rondkijkt of hij het huis ziet, dat zijn vader eerst zou vluchten met de drie zoontjes. „Hij zette ons in een open truck met wat spullen, en zo zijn we Jaffa ontvlucht.” Zijn moeder, die op het punt stond te bevallen, bleef achter met haar moeder en de vroedvrouw. De truck zou een dag later weer komen om haar op te halen. „Mijn jongste broer Jack is midden in het oorlogsgeweld geboren en twaalf uur later zijn mijn moeder en oma met hem gevlucht naar het christelijke dorp Jifna waar de rest zich had gevestigd. Twee jaar later zijn we naar Ramallah verhuisd.”
In de verte, nu het bijna schemer wordt, vormen de golven van de Middellandse Zee donkere contouren. „Hier was het”. Met zijn hand strijkt Samir langs wat stenen en een hekwerk. Meer is er niet over van het huis. Buurtbewoners kijken nieuwsgierig onze richting uit terwijl ze hun vuil weggooien. De kinderen maken foto’s. Ik bestudeer de buurt om een beeld te krijgen hoe het ouderlijk huis van mijn biologische vader eruit moet hebben gezien.
Het huis is weliswaar afgebroken, maar de grond staat nog op naam van Samirs opa, ontdekken we in een kadaster. Maar de familie Hreish, die inmiddels al generaties op de bezette Westelijke Jordaanoever woont, kan niets claimen vanwege de Israëlische wetgeving. Er ligt een VN-resolutie die bepaalt dat de mensen die in 1948 verjaagd zijn bij de oprichting van Israël het recht hebben op terugkeer, maar tot op de dag van vandaag is die nooit uitgevoerd. De pijn over de Nakba zit nog diep, merk ik tijdens deze reis. Bij schoonheidsspecialiste Najwa bijvoorbeeld, zij is nazaat van gevluchte Nakba-slachtoffers. „Mijn ouders zijn verjaagd uit ons land en nu leven wij in een bezet gebied tussen een groeiend aantal nederzettingen en kolonisten die ons intimideren”, zegt ze. Ik zie wanhoop in haar ogen.
Nu het geweld de afgelopen week zo escaleert, maakt Luna zich grote zorgen. De dreigende huisuitzettingen in Oost-Jeruzalem, een van de aanleidingen van de huidige onrust, zijn voor haar de zoveelste herhaling van wat er in 1948 gebeurde: als Palestijn is je plek nooit zeker. „En zolang de wereld wegkijkt zijn wij op onszelf aangewezen”, zegt ze.
En Samir? Bij elk bezoek ziet hij de situatie verslechteren. Hij wil het liefst niet meer gaan. „Maar deze reis was voor jou, zodat jij kon zien waar een deel van je roots liggen.”

Een verloren liefde
Op grond van de vele reizen die Geert Mak door Europa heeft gemaakt en waarvan hij verslag heeft gedaan in zijn boek In Europa (2004) en een gelijknamige televisieserie zou je verwachten dat hij ook een kenner van Europa was. Zijn laatste publicatie, een pamflet van 94 pagina's, doet daar ernstig aan twijfelen. Hij blijkt een van de velen te zijn die, in zijn eigen woorden, ‘te lang vastgehouden hebben aan een realiteit die gebaseerd was op wat we hoopten dat er zou gebeuren, niet op wat er gebeurde’. Geen goed uitgangspunt voor een journalist.
Het was pas de eurocrisis die hem de ogen opende voor het werkelijke Europa, en dat ziet er heel anders uit dan het gedroomde. In eerste plaats: er is ‘gebrek aan Europese identiteit. Ondanks al die jaren van Europees getrompetter voelen we ons slechts zelden Europeaan’. Er zijn ‘diepgaande cultuurverschillen, die, ondanks alle samenwerking, binnen Europa blijven bestaan’. Geen goede basis dus voor een politieke eenheid.
Daar wanhoopt hij dan ook aan. ‘Ik vrees dat het voorbij is’, en daarmee bedoelt hij het Europese project dat in 1950 van start ging. ‘Als iets ongenadig duidelijk is geworden, dan is het de onbestuurbaarheid van het huidige Europa als supranationale eenheid.’ Op z'n hoogst is ‘een losser verband van Europese staten’ mogelijk. Dat brengt hem in de buurt van De Gaulles ‘Europa der staten’, vervloekt door Maks geestverwanten.
Heeft hij dit werkelijk pas ontdekt tijdens de eurocrisis van de laatste jaren? Voor wie zijn ogen openhield, waren de werkelijke oorzaken van het falen van het supranationale ideaal toch al duidelijk? Mak stipt ze nu wel aan, maar tot een echte analyse komt hij niet. Terecht zegt hij dat het ‘bovenal een politieke crisis’ is. We moeten dan ook ‘de politiek en democratie opnieuw centraal stellen’, zegt hij aan het eind.
Centraal stellen? Wat betekent dat precies? Trouwens, als thema is de Europese eenheid al lang gepolitiseerd, al is het ‘een politisering van populistische snit’, zegt Jan Rood in het januarinummer van de Internationale Spectator, waarvan hij de hoofdredacteur is. Maar dat is een politisering die Mak waarschijnlijk niet zint. Niettemin: populisten vormen in veel landen een macht die electoraal niet te veronachtzamen is.
Hij zegt dat de Europese landen ‘een dringende behoefte aan meer centrale leiding’ hebben - maar dan wel een leiding die een beleid voert waar hij het mee eens is. In het interview met Laura Starink in deze krant van 3 januari komt hij uit op Duitsland als leider, maar het is ‘doodzonde’ dat de Duitsers daarvoor de ‘grootsheid’ missen. Duitsland is volgens hem te streng voor de Zuid-Europese zondaren. Leiderschap accepteert hij dus alleen op zijn voorwaarden.
Op die manier komt er natuurlijk niets terecht van de Europese eenheid. Ook Joop den Uyl stelde als minister-president in 1973 zulke voorwaarden: ‘De vraag wat voor samenleving wij in Europa tot stand willen brengen, is belangrijker dan het tempo waarin het proces van Europese eenwording zich voltrekt.’ Voordat alle deelnemende landen het eens worden over het soort samenleving - een meer socialistische of een meer conservatieve - dat tot stand gebracht moet worden, kunnen we lang wachten.
En democratie, die Mak ook centraal wil stellen (wat dit ook moge betekenen)? Eerder heeft hij al de vraag gesteld of ‘onze democratieën supranationale vraagstukken eigenlijk wel kunnen hanteren’. Goeie vraag, want steeds duidelijker wordt het dat, omdat politici in de eerste plaats verantwoording verschuldigd zijn aan hun (nationale) kiezers, die een ‘toenemende voorkeur voor het eigene en nationale’ vertonen, Europa geen prioriteit meer bij de politici kan hebben (zo het die ooit heeft gehad).
Mak meent dan ook dat het weggeven van soevereiniteit ‘ook het inleveren van democratie’ betekent en dat de ‘Europese besluiten door de Europese burgers gedragen moeten worden, ook al is het soms tegen wil en dank [mijn cursivering, JLH]’. Hij geeft dus prioriteit aan Europese eenheid boven democratie. Dat is tenminste eerlijk. Maar hoe klopt dat met het centraal stellen van de democratie?
Hij doet wel meer uitspraken waarvan hij de portee niet lijkt te hebben doordacht. Zoals: ‘Er moet’ - Mak grossiert in het werkwoord moeten zonder onderzocht te hebben of het wel kan - ‘op Europees niveau eindelijk een publieke eenheid worden geschapen, zoals dat in veel landen in de 19de eeuw op nationaal niveau is gebeurd.’ Nu was die eeuw de eeuw van nationalisme, en daar waren twee wereldoorlogen het gevolg van. Wil hij werkelijk een Europees nationalisme?
Wat is het nut van zo'n uiting van persoonlijke ontgoocheling, die meer heeft van een litanie over een verloren liefde dan van een analyse? Mak zegt zelf dat er ‘nooit een goede publieke discussie’ over Europa is geweest. Wat Nederland betreft, is dat waar, maar of zijn gemoedsuitstorting daartoe een nuttige bijdrage levert, is de vraag.
De titel van Maks boekje luidt De hond van Tišma. Het zou mij te veel ruimte kosten uit te leggen wat de betekenis hiervan is. De ondertitel moge volstaan: Wat als Europa klapt?